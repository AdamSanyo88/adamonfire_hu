---
layout: post
title: Japán a legjobb hely nyaralásra
date: 2025-11-02
permalink: blog-7
---


<p>Japán továbbra is úgy él sokak fejében, hogy egy nagyon drága ország, ahova milliók kellenek ahhoz, hogy valaki elutazzon. Szerencsére a japán gazdaság évtizedek óta gyengélkedik, a japán jen történelmi negatív csúcsokat dönt (például a forinthoz képest idén 13%-ot gyengült, majdnem annyit, mint a dollár), ráadásul mivel 25 évig szinte alig volt infláció, így mára a japán árszínvonal nagyrészt alacsonyabb lett, mint a magyar. Hogy csak pár példát mondjak, 2500-3000 Ft-ból bőven meg tud ebédelni az ember, a szupermarketekben egy kóla, víz, dobozos kávé 30-40%-kal olcsóbb, és nincs turista felár sehol sem, szóval akár a legdrágább utcában veszel egy üdítőt, akár 100 km-re Tokiótól, ugyanannyit fogsz fizetni.</p>

<p>Én most ötödször voltam a szigetországban, és tovbbra is azt kell mondjam, ár-érték arányban ez a legjobb hely egy 14-17 napos utazásra. A repülőjegy drága egyedül (most kínai légitársasággal 320 ezer Ft-ból kijött, de korábban 400 ezer Ft is volt egy főnek), maga a szállás két embernek 3 csillagos hotelekben éjszakánként 35-40 ezer Ft-ból kijön, szóval összességében - főleg ezen a két fő tételen kívül nézem a költségeket - olcsóbban jön ki egy út, mint egy nyugat-európai célpontra.</p>

<p>És hogy mi annyira jó Japánban? A szolgáltatások megbízhatósága és minősége; minden hotelben egy nagy automatán keresztül lehet becsekkolni, a recepciós segít persze a folyamatban, de magadnak intézel amúgy mindent. Minden ki van táblázva angolul, és Covid után óta a japán fizetési rendszer is sokat fejlődött. Korábban sok helyen csak készpénzzel lehetett fizetni, most már a nagyobb városokban a kis utcai árusok kivételével simán működnek a külföldi kártyák (én Wise-t használtam, de feltételezem, hogy a Revolut is jó). A készpénzfelvétel is 1% alatti jutalékkal megoldható, szóval tényleg elég előre egy kis yent beváltani Wise-on vagy Revoluton, és azt használni.</p>

<p>A másik lenyűgöző dolog a közlekedés, 12 nap alatt összesen 80 ezer Ft-ot költöttünk ketten, de ebből közel 1000 km-t utaztunk. Az utaskilométerre számolva alig drágább, mint a magyar vasút. Csak itt késések nincsenek, és még a sima elővárosi vonatok is 120-150-nel mennek (és teljesen behálózzák az országot). A shinkansen gyorsvasúttal idén nem utaztunk - csak Tokió környéki városokba utaztunk - de az is teljesen megfizethető, 25-30 ezer Ft/fő áron lehet 2,5 óra alatt utazni 500 km-t. Bárcsak Európán belül is ilyen jól működne egy gyorsvasút hálózat (és nem csak egy-egy nagyobb város között lenne, mint pl. a a Eurostar London és Párizs között).</p>

<p>Szóval ha valaki szeretne egy kicsit több, mint egy nyugat-európai nyaralás áráért elutazni Japánba, most megteheti, és megcsodálhatja, milyen is, ha egy ország működik. Illetve fontos kiemelnem, hogy a helyi japánoknak sokkal rosszabb az, amit mi turistaként látunk, szóval maga az ország láthatóan gondban van (csökkenő fizetések, elszálló államadósság, romló korfa, stb.), de ezek azok a problémák, amik csak a felszín alatt vannak, ezért a felszínen Japán egy igazi turistaparadicsom. Remélhetőleg ez így is marad a következő években is, mert biztos, hogy még szeretnék visszatérni hatodszor is.</p>


